---
title: "Fontinens: Un Homenatge Musical d'Alcoi a Ontinyent"
date: 2026-01-11T12:00:00+01:00
draft: false
tags: ["història", "música festera", "composició"]
categories: ["Descobriments"]
author: "El Racó de l'Arxiu"
description: "Camilo Pérez Monllor dedica Fontinens a Ontinyent: marxa-pasdoble inspirada en les fonts, el canvi industrial i la pau religiosa; retrat dels jardins franciscans i del caràcter històric de la ciutat."
ShowToc: true
TocOpen: true
---

## Introducció

Fontinens és una composició peculiar, destaca dins del repertori morocristià com una marxa-pasdoble,
caracteritzada per diversos motius i amb una temàtica que fonamenta la història de la peça. Tot i
escoltar-se poc, segueix sent una de les primeres músiques que caracteritzaren la festa, especialment a
Alcoi i Ontinyent, municipi al qual es dedica esta obra. Però… Què hi ha darrere de "Fontinens"? Què porta
a un alcoià a fer una espècie de poema simfònic sobre Ontinyent?

## El Compositor i les Seves Connexions amb Ontinyent

La música dedicada a la nostra ciutat s'ha estés durant moltes dècades per part de músics locals amb la
intenció de retre-li homenatge de diverses formes. L'atractiu d'Ontinyent ha inspirat també persones
forànies, com l'alcoià Camilo Pérez Monllor (1852–1917). El que porta al compositor a escriure el pasdoble
"Fontinens" implica diverses raons, però cal reconèixer el seu vincle amb la banda ontinyentina La Lira del
Clariano, de Vicente Soler, i amb el convent de pares franciscans, assentat al poble de fa molts anys. El
convent hauria acollit l'estrena del pasdoble l'abril de 1910, tot i signar-se el 1909.

### La Biografia de Pérez Monllor

La vida de Pérez Monllor transcorre per molts punts del sud valencià i del nord alacantí, tot i que mai va
abandonar del tot la seua *patria chica*. Va estar a Villena dirigint la Juventud Musical Villenense i la
Banda Municipal i, més tard, a Ontinyent gràcies a la relació amb músics com Daniel Silvaje Peralta, de qui
fou mestre a la Banda del regiment militar d'Alcoi. Silvaje fou membre de la Lira, cosa que podria explicar
l'estreta relació de Pérez Monllor, així com dedicatòries a localitats industrials vinculades a Alcoi.

La Lira era prou coneguda a la ciutat dels Ponts; destaca la interpretació, sota la batuta de Vicente
Soler, de "El llanto de Boabdil" del mateix Camilo. A més, la preocupació de Pérez pels esdeveniments del
seu temps fa de la història una font d'inspiració. Ho demostren pasdobles com "Krouger" i "El Transvaal",
dedicats a les Guerres Bòers (1900). En el cas de Fontinens, la referència serà la història suposada
d'Ontinyent, amb inspiració final en els jardins del convent ontinyentí.

## La Inspiració Històrica: Les Anotacions del Manuscrit

Els manuscrits de Fontinens inclouen les següents anotacions sobre el motiu de l'obra:

### Historia de Valencia (Escolano, tomo 2º, página 552)

> *Fontinente: ciudad fundada por los romanos y que le dieron este nombre atendiendo a que en su campo brotan millares de fuentes. En sus primitivos tiempos, tuvo gran comercio y fábrica de moneda, siendo una de las poblaciones más ricas. Ha sido valiente: y lo demuestra, el haber derrotado al ejército de Castilla, cuando le puso el cerco. Por lo que obtuvieron grandes privilegios del rey D. Pedro IV de Aragón. Realizó grandes batallas contra el poder de los moros y fue rescatada por el rey D. Jaime, por lo que obtuvo grandes mercedes.*

> *El Papa Pío II, la distinguió por su carácter religioso.*

> *Con la implantación de los ferrocarriles sufrió esta población un gran contratiempo en su comercio y tuvo que cambiar seguidamente y recurrir a toda clase de fabricación (pues debido a no poseer vías férreas, perdiose su preponderancia ), las cuales en la actualidad son su mejor renombre. En esta población puramente religiosa, y en sus conventos reciben educación esperada todos cuantos desean serle provechosa a nuestra madre España.*

### Estructura Musical de l'Obra

> *Descripción de la marcha Fontinens: No 1: Dominación Romana y hallazgo de sus innumerables fuentes. No 2: Cambio de Negocios y nuevos procedimientos de fabricación. No 3 (Trio): La paz en la religión (El huerto del convento de P.P. Franciscanos)*

## Interpretació Musical i Significat

Camilo Pérez Monllor s'inspira en la història d'Ontinyent que va escriure l'historiador Gaspar Escolano
(1560–1619) i en altres elements cridaners, dividint el pasdoble en tres parts principals:

### Primera Part: L'Època Romana

La primera part tracta l'ocupació romana de Fontinens/Ontinyent i representa un element característic fins
i tot present a l'escut: les fonts. Les aigües que brollen són l'element simbòlic més clar del poble;
existeixen conflictes per la seua gestió des de l'època romana. No obstant això, que Ontinyent tinga un
origen romà està cada vegada més desestimat, com també que derive de Fontinens. S'ha aclarit que el nom
provindria de "Unctinianus" i aquest d'Unctinu, sobrenom d'un personatge d'època visigòtica.

### Segona Part: La Transformació Industrial

La segona part fa referència als canvis econòmics que va viure el poble; el pasdoble marca un nou tema on
l'autor intenta plasmar l'arribada de la indústria i del ferrocarril. Pérez Monllor reflecteix allò que va
viure, com l'expansió industrial i ferroviària.

### Tercera Part: La Pau Religiosa

La tercera part, el trio de la marxa, representa allò que inspirà l'obra: els jardins del convent de
franciscans. Combina la importància religiosa d'Ontinyent amb el lloc de relació del compositor amb el
municipi. Destaca el *solo* de flautí i l'absència d'un final fort característic dels pasdobles, inclús
dins del repertori del compositor.

## Presència Actual en el Repertori Fester

Fontinens continua present al repertori de música festera, tot i amb menys freqüència. A Alcoi es manté
vigent als programes de concerts i en actes com la Glòria o les dianes; la Filà Muntanyesos va fer la
tercera arrancada a la diana de 2019 amb aquest pasdoble.

A Ontinyent, sobretot a la Unió Artística Musical, s'interpreta sovint en concerts i en actes de carrer més
formals, com l'entrada de bandes de 2025 o l'entrada de bandes de les festes de Sant Blai a Alacant (2019).
També apareix a la discografia festera: l'àlbum gravat per la UAM d'Ontinyent (2000) i el de la Nova
d'Alcoi, "Ja Baixen 27".

## Bibliografia

- Ferrando Morales, À. L. (2010). El paper de la burgesia industrial
	alcoiana en l'aparició del nou repertori musical per a la festa de
	Moros i Cristians. En *La societat industrial al País Valencià*
	(pp. 201–221). CAEHA.
- Ferrando Morales, J. J. (s. d.). *Camilo Pérez Laporta: apunt
	biogràfic*.
- Pérez-Jorge, V. (Ofm). (1979). *La música en Ontinyent*. Caixa
	d'estalvis d'Ontinyent.
- Soler Molina, A. (2023). *Els noms dels pobles valencians, origen i
	significat*. Terra Blanca Edicions.