---
title: "Les Bandes Precedents"
date: 2026-01-11T12:00:00+01:00
draft: false
tags: ["història", "banda simfònica"]
categories: ["Història"]
author: "El Racó de l'Arxiu"
description: "Les Bandes Precedents"
---

## Introducció

A dia de hui la tradició musical d'Ontinyent és una realitat prou normalitzada. Són nombroses les bandes o colles que existeixen actualment a la ciutat comptant amb 3 formacions bandístiques federades, algunes agrupacions de cambra, metalls o jazzístiques i diverses colles de dolçaines. Tot i això, el predomini d'una formació musical ha existit a Ontinyent durant els últims segles amb associacions de banda pròpiament dites des dels anys 1700, però, és cert, amb divisions i fusions contínues fins arribar als nostres temps.

El naixement de la Unió ha estat condicionat sobretot per aquest fet, doncs cal aclarir que moltes conservaren el seu nom durant aquestes unions i segregacions que deixarien de produir-se cap a la meitat del segle XX. Altre fet assenyalable en la història de les formacions són la presència d'un director que marcara cada una de les bandes i les pugnes internes constants, especialment a principis dels 1900 amb les aparicions i desaparicions contínues.

## Els Orígens: Segles XVII-XVIII

Cap a les primeries del segle XVII apareix documentada la presència d'una banda de dolçaines o cheremies dirigida per Nofre Lanza i després pel seu propi fill que era més hàbil. No hi ha molta documentació d'aquesta però destaca el seu conflicte intern, nascut pel cessament de les activitats musicals i que calgué solucionar-lo.

Altra formació musical sorgeix cap als anys 1770, on es destaquen les actuacions de tipus religiós i les eixides a altres localitats com La Pobla del Duc amb uns pocs músics que no arribarien a la desena.

## El Segle XIX: Les Primeres Bandes Modernes

Ja al segle XIX, amb la generalització dels instruments de banda que resulten més familiars als actuals, apareixen les primeres bandes al municipi d'Ontinyent amb registres notarials clars. La Banda de la Aurora i la Banda de San Carlos seran les associacions principals arribant a tindre una rivalitat destacable, de fet la raó de l'existència d'actes notarials es deu a que la Banda de la Aurora volia prevaldre en antiguitat i en una sèrie de normatives sobre la de San Carlos. Queden registrats igualment els "caps de banda" Miguel Asnar i José Falcó que comptarien amb una sèrie de privilegis.

Per l'any 1836 es documenta a les guerres carlines altra formació dirigida pel cèlebre Francisco de Paula Bonastre Oltra, organista també de Santa Maria, que duraria 30 anys més fins començar a veure altra banda musical. Aquesta, l'anomenada Banda de Galiana o Municipal, destacarà els últims anys del segle XIX com a formació institucional de l'ajuntament amb sala d'assajos pròpia i una subvenció anual a canvi de certes actuacions. Estava dirigida per Rafael Galiana Cantavella però poc a poc acabaria cedint la batuta a Enrique Casanova Calatayud, tot i que la banda aniria perdent impuls els següents anys.

## Principis del Segle XX: La Lira del Clariano

El mateix Casanova era un destacat mestre de música de la localitat que impartia algunes especialitats al seu domicili. Aquest acabaria dirigint l'any 1896 la nova formació musical anomenada La Lira del Clariano. Pel que fa la banda, aquesta adquirí fama els primers deu anys del segle XX, concretament a Alcoi ara sota la batuta de Vicente Soler Brotons qui succeí a Casanova. No tardaria molt en acabar l'existència de La Lira, doncs, després que Soler done la batuta a Rafael Nadal Valls i aquest, per acord, li la cedisca a Daniel Silvaje Peralta, la banda es va fragmentar per desavinences internes.

### Les Rivalitats i Divisions

A l'hora havia nascut el 1911 una banda separada de "La Lira" al si de la Societat de Festers anomenada Banda de Música de la Sociedad de Festeros del Santísimo Cristo de la Agonía. Estaria dirigida per l'organista de Sant Carles Ladislao Esteve Montés i va arribar a ser dirigida per Rafael Martínez Valls o per Juan Vert. Destaca la rivalitat entre aquesta i La Lira, sobretot pel que fa els conflictes polítics de l'Espanya de començaments del segle XX, per això l'ajuntament va haver de forçar la seva fusió.

Així naix la "Unión Musical" dirigida per Daniel Silvaje i Vicente Gil, sense comptar alguns seguidors de Rafael Nadal que formaren extraoficialment la banda "La Artística". La Unión i "La Artística" conviuen amb certs xocs durant la dècada de 1920 fins dissoldre's l'any 1930 per aquestos motius.

## El Període d'Entreguerres i la Guerra Civil

La normalitat bandística tardaria en recuperar-se a Ontinyent. Per una banda, a la segona època republicana a Espanya es va intentar formar una unió d'ambdues bandes però amb poc èxit. D'altra mà, amb l'esclat de la Guerra Civil es pausa l'activitat musical. Sols amb la victòria del bàndol sublevat es recuperen les formacions, en aquest cas una banda musical branca del partit estatal franquista FET y de las JONS. No obstant, aquesta unifica les bandes de forma consolidada i crea la llavor per a la Unió Artística Musical actual.

## La Formació de la Unió Artística Musical

Principalment el que diferencia la Banda de la FET y de las JONS de l'actual és que servia com a formació controlada pel règim al igual que altres associacions culturals, però aquesta etapa seria breu arribant a durar fins l'any 1945 quan, amb la iniciativa de diversos músics, es formulen les bases per a la formació dels estatuts actuals de la banda. Amb aquestos naixeria la Unión Artística Musical Onteniense l'any 1946 podent-se desvincular del control falangista. De fet, arribà a comptar amb el vistiplau de l'alcalde franquista del municipi Luis Delgado de Molina.

## Llegat i Continuïtat

La Unió Artística Musical d'Ontinyent ha perdurat des d'aquell 10 de juliol de 1946 fins ara, es pot dir així que és la formació musical que més ha perdurat amb una sòlida base social i d'integrants que ha ajudat a la seva longevitat. El nom ve efectivament donat per la unió de les bandes que es constituïren per separat durant els 1910 i els 1920, fusió que, tot i complicar-se per les rivalitats, es va produir finalment.

Aquest fet es remarca, per exemple, en l'exposició de les banderes de les dues formacions a la seu social de la banda. La bandera de "La Artística" es recuperà el 1999 mentre que la de "La Unión" s'establí com a bandera oficial de la formació fins el 2008 quan es va incorporar la nova que agrupava i posava el nom actual.



## Relació de Directors
| Formació/Any | Banda | Director |
|--------------|-------|----------|
| ca. 1615 | Banda de "cheremíes" | Nofre Lanza i fill |
| Primeries del segle XIX | Banda de la Aurora | ? |
| Primeries del segle XIX | Banda de San Carlos | ? |
| Meitats del segle XIX | Banda sense nom | Francisco de Paula Bonastre Oltra |
| 1873 < | Banda Municipal | Rafael Galiana |
| Anys 1890 | | Enrique Casanova Casanova |
| 1896 | La Lira del Clariano o Lira Onteniense | Enrique Casanova Casanova |
| 1906 | La Lira del Clariano | Vicente Soler Brotons |
| | La Lira del Clariano | Rafael Nadal Valls |
| 1911 - 1915 | Banda de música Nueva | Ladislao Esteve Montes |
| 1915 - 1916 | Unión Musical | Daniel Silvaje Peralta |
| | Banda La Artística | |
| 1931 - 1932 | Banda municipal (època republicana) | Daniel Silvaje Peralta |
| | Banda FET y de las JONS | Vicente Soler Brotons |
| | | Vicente Gil Gandía |
| | | Miguel Asensi Martín |
| | | Alfredo Varona Navarro |
| 1946 | Societat Unió Artística Musical d'Ontinyent | Rosendo Albiñana Lorente |
| | | Ramón Corell Saurí |
| | | José Mir |
| 1950 - 1987 | | José María Ferrero Pastor |
| 1987 - 2000 | | Daniel Ferrero Silvaje |
| 2001 (gener i febrer) | | Juan Jesús Barberá Fontana (interí) |
| 2001 (març a novembre) | | Pilar Vanyó Bacete |
| 2002 (gener i febrer) | | Juan Jesús Barberá Fontana (interí) |
| 2002 (des de març) - 2006 | | Francisco José Sánchez Roca |
| 2007 - 2009 (fins juliol) | | Ángel Crespo García |
| 2009 (des de juliol) - 2017 (fins octubre) | | José Francisco Mira Marín |
| 2017 (des d'octubre) - 2018 | | Juan Jesús Barberá Fontana |
| 2019 - 2025 (fins abril) | | Ramon Garcia i Soler |
| 2025 (des d'abril) - | | José Miguel Fayos Jordán |





## Bibliografia

- Gil Penadés, J. V., & Reig Sarrió, R. (1996). *1946 - 1996 Sociedad Unión Artística Musical de Ontinyent. Su historia*. Caixa d'estalvis d'Ontinyent.

 - Oriola Velló, F. (2004). Els orígens del moviment bandístic a Ontinyent. *Alba*, 19, 53-63.

 - Pérez-Jorge, V. (Ofm). (1979). *La música en Ontinyent*. Caixa d'estalvis d'Ontinyent.

